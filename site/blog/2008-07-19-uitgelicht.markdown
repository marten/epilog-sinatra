--- 
wordpress_id: 231
layout: post
title: Uitgelicht
wordpress_url: http://martenveldthuis.com/?p=231
---
<em>This article was originally published in the <a href="http://perio.fmf.nl">FMF Periodiek</a> issue <a href="http://perio.fmf.nl/archief/perio_0708-3.pdf">2008-01</a>.</em>

Denk je in, je zit in een restaurant, en plotseling staat daar een prachtig versierde taart voor je neus. Echte fotonerd die je bent, pak je je camera. Het licht van de kaars op tafel is maar zwak, dus moet je flitsen. Bah, geen losse flitser bij je. Dan maar de cameraflitser. Je zou natuurlijk gewoon kunnen afdrukken, maar dan krijg je zo'n dertien in een dozijn oh-kijk-eens-naar-de-pukkels-van-die-jongenfoto (behalve dan dat zo'n mooie taart natuurlijk geen pukkels heeft). In plaats daarvan stoot je het mooie meisje naast je aan, en vraagt haar om haar witte servet op te houden. Zelf pak je een schoteltje en houdt dat voor je flitser. Aan de andere kant van de zaal staat een ober je heel verbaasd aan te staren, maar je trekt je er niks van aan en legt de schoonheid van je dessert vast op een manier die niet gemakkelijk te onderscheiden is van een complexe opstelling met paraplu's en windmachines.

De wereld om je heen is niet plat. Dat wist je al, maar ook in termen van belichting is hij niet plat. Ook dat wist je natuurlijk al, maar daar had je misschien nog niet zozeer bij stilgestaan. Platte belichting is in dit geval zogeheten on-axis belichting, waarbij de hoofd-lichtbron op dezelfde as als de lens staat. Ons dagelijks leven wordt normaal gesproken niet vanaf vlak boven ons hoofd belicht, dus waarom zou je dat wel willen op je foto's?

Het probleem met on-axis belichting is dat de objecten op je foto hun schaduwzijde verliezen, waardoor het onnatuurlijk gaat lijken. Wanneer je een wat duurdere camera hebt, kun je je flitser omhoog richten en via het plafond flitsen. Dit is een simpele maar effectieve manier om een grote lichtbron te maken die niet te dicht bij je camera zit. Helaas heeft ook dit zo z'n nadelen: het licht zit nog steeds op dezelfde as en het belicht nu sterk van boven, waardoor je snel donkere oogkassen krijgt.
<h1>Principes van licht</h1>
Er zijn nog andere mogelijkheden om te belichten. Drie principes spelen voor fotografie een belangrijke rol bij het kunnen voorspellen hoe licht zich zal gedragen:
<ul>
	<li>Grootte van de lichtbron</li>
	<li>Soort reflectie</li>
	<li>Hoek (family of angles)</li>
</ul>
Als je deze drie principes onder de knie hebt, kun je zelf gemakkelijk dramatische belichting in je foto’s krijgen. Je kunt ook redelijk goed van een foto (of schilderij) ontcijferen hoe hij belicht is, waardoor je weer ideeën kunt jatten.
<h1>Lichtverzachter</h1>
Hoe hard het licht is, oftewel hoe scherp de schaduwen zijn, is afhankelijk van hoe groot je lichtbron is ten opzichte van wat je belicht. Als je zachtere schaduwen wilt, moet je zorgen dat het licht langzamer uit het blikveld van je object verdwijnt. Dat wil zeggen, je moet een grotere lichtbron hebben. Deze grootte is relatief ten opzichte van het object. Als je een speelgoedautootje hebt, dan kun je de flitser vlakbij zetten, en dan lijkt het voor het autootje net alsof er een grote lamp boven de hele auto hangt. Staat de flitser verder weg, dan wordt het ten opzichte van het autootje steeds meer een puntlichtbron.

Voor iets groters dan een speelgoedautootje moet je wellicht iets groters hebben. Dit is waar fotografen die flitsparaplu’s voor hebben. Maar in feite is zoiets niets anders dan een laken op een handig frame waar je flitser in past. Er is dus niets wat de hobbyist tegenhoudt om een laken op te hangen en er met een bouwlamp (150 Watt heb je al voor een paar euro bij de bouwmarkt) op te schijnen.
<h1>Spiegeltje, spiegeltje</h1>
Elk oppervlak heeft zijn eigen eigenschappen van weerkaatsing van licht. Grofweg kunnen we deze vormen van weerkaatsing indelen in twee soorten: diffuse en directe weerkaatsing. Een tissue heeft vrijwel alleen maar diffuse weerkaatsing, en een glazen fles vrijwel alleen maar directe weerkaatsing.

Van het verschil tussen deze twee soorten weerkaatsing kun je slim gebruik maken. Bij directe weerkaatsing moet je lichtbron immers wel vanuit het camerapunt te zien zijn in de ‘spiegel’ die je oppervlak is. Dit zichtsvlak heet ook wel de family of angles. Voor diffuse weerkaatsing maakt het echter niet uit waar het licht vandaan komt. Stel dat je nu een metalen spatel (vooral directe reflectie) op een wit vel papier (vooral diffuse reflectie) hebt. Als je je lichtbron buiten de family of angles neerzet, dan zal de spatel donker worden, terwijl het papier licht is. Zet je er hem echter binnen, dan wordt ook de spatel licht. Door nu met een gobo (een stuk karton dat ongewenst licht tegenhoudt, in dit geval met een spatelvormig gat erin) het licht dat op het papier valt te blokkeren, kun je het witte vel papier donker op de foto krijgen.
<h1>Behoud van bierbuiken</h1>
Als je je flitsers los van de camera kunt neerzetten, zet je ze ergens neer waar je er vanachter de camera niet bij kunt. Laten we voor het gemak aannemen dat je alles helemaal met de hand instelt. Wanneer je je flitsers op ‘manual mode’ hebt staan, moet je zelf met knopjes op de flitser de sterkte instellen. Hoe kun je nu voorkomen dat je je met veel moeite verkregen bierbuik verliest, omdat je constant heen en weer aan het lopen bent tussen je camera en je flitser?

Op je camera kun je meerdere factoren instellen: sluitertijd, diafragma en iso zijn de belangrijkste (hoe die precies in elkaar steken kun je teruglezen in ‘A bluffer’s guide to photography’ in het maart-/aprilnummer van 2007, ook te vinden op perio.fmf.nl). Daarmee kun je een groot deel van het lopen elimineren. Allereerst is het belangrijk in te zien dat de gemiddelde flits ongeveer een duizendste van een seconde duurt. Hierdoor maakt de sluitertijd niet uit voor de hoeveelheid flitslicht die je op de foto terugziet, maar wel voor de hoeveelheid omgevingslicht.

Met het diafragma laat je meer of minder licht binnen, maar dit geldt zowel voor flitslicht als voor omgevingslicht. Als je een foto maakt met 1/125 seconde sluitertijd en een diafragma van f/5,6 en je ziet op het lcd-scherm dat de omgeving goed belicht is, maar het flitslicht op het onderwerp is te fel, dan hoef je niet naar je flitser te lopen om hem zwakker af te stellen. In plaats daarvan verander je het diafragma simpelweg naar f/8, en om te compenseren voor het verlies aan omgevingslicht, neem je nu een sluitertijd van 1/60 seconde.

Je kunt dus in plaats van door de sterkte van het flitslicht aan te passen, de belichting ook verbeteren door op je camera een andere sluitertijd en diafragma in te stellen.
<h1>Portretten</h1>
Er is een aantal ‘standaardmanieren’ die je met name bij portretten veel terug ziet komen en handig zijn om in je trukendoos te hebben. De meest voor de hand liggende is het gebruiken van een key en een fill light. Het idee is dat je (bijvoorbeeld links van de camera) een hoofd-lichtbron hebt, en (rechts van de camera) een opvullicht dat de schaduwzijde redt van complete duisternis. Het vullicht houd je wel wat minder fel dan het hoofdlicht, zodat je nog wel schaduwen kunt zien.

Vervolgens kun je aan deze opstelling nog een rim light, ook wel hair light, toevoegen. Dit is licht dat vanaf de achterkant terug naar de camera schijnt, meestal een beetje feller dan het hoofdlicht.

Een andere veelgebruikte techniek is een strip light. Waarschijnlijk ken je dit al, mogelijk onbewust. Een strip light is simpelweg een lange lamp. Professionals hebben hiervoor speciale manshoge rechthoekige softboxes die het flitslicht diffuus doorlaten. Voor mensen met een studentenbudget werkt een tl-buis echter ook prima, of je zet het object bij het raam (het liefst met een vitrage ervoor om het licht diffuser te maken).

Hopelijk heb je nu een idee van het scala aan belichtingsmogelijkheden. Hoewel echte flitsers en toebehoren gemakkelijker in gebruik zijn (klein en instelbaar), kun je het meeste ook prima bereiken met gewone lampen en andere dingen die je waarschijnlijk al in huis hebt.

Dit jaar komen er natuurlijk nog twee perio’s, die wederom gesierd zullen zijn door een oogverblindende voorkant. Mocht je je eens vervelen, probeer dan eens uit te vogelen hoe de belichting in die foto’s in elkaar steekt. Of gebruik het als reden om de Playboy te lezen.
